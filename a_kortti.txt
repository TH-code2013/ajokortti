A-kortti on suunnattu henkilölle, joka käyttää tieto- ja viestintätekniikkaa työssä, opiskelussa ja vapaa-aikana. Vaadittava osaamistaso vastaa työelämän tarpeisiin sisältäen tärkeimmät tietoyhteiskunnan osa-alueet.
A-kortti-tutkinnon suorittanut hallitsee sujuvasti käyttämänsä laitteet ja valittujen työvälineohjelmien peruskäytön, tuntee tieto- ja viestintätekniikan peruskäsitteet sekä tunnistaa sen soveltamisalueita.

A-korttiin sisältyvät moduulit ovat samat kuin @-kortissa, ero on suoritettavien moduulien vähimmäismäärässä. @-kortti tarjoaa myös sopivan välitavoitteen A-kortin suorittamiseen.

Tutkinto on ohjelmistoriippumaton. A-kortin tutkintokielinä ovat suomi, ruotsi ja englanti. Kielivaihtoehdot kannattaa tarkistaa tutkinnon järjestäjältä ennen koulutukseen tai näyttökokeeseen osallistumista.

Tutkinnon rakenne
Tietokoneen käyttäjän A-kortti koostuu seitsemästä osiosta eli moduulista. Suorittaja osallistuu kaikille pakollisten kolmen moduulin kokeeseen ja valitsee vähintään neljä muuta moduulia oman mielenkiintonsa tai oppilaitoksen tarjonnan mukaan.

Kaikille A-kortin suorittajille pakolliset kolme moduulia ovat:

laitteen ja tiedon hallinta
internet ja sähköposti
tekstinkäsittely
Vapaavalintaiset moduulit (vähintään neljä) valitaan seuraavista:

taulukkolaskenta
esitysgrafiikka
tietoaineistot taulukoissa
kuvankäsittely
verkkotyöskentely

